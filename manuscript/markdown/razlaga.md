Razlaga nekaterih izrazov
=========================

Ta uvod ne bo dovolj za poglabljanje v ta učenja, zato bralca vabim, da
išče razumevanje direktno iz sutt. Kljub temu, je nekaj razlag
potrebnih. V teh besedilih bomo naleteli na besede, ki so običajne v
suttah, vendar so morda nejasne v današnjih razlagah. Tu ponujam nekaj
ključnih besed za pravilno razumevanje te zbirke.

**Ime in materija** (*nāmarūpa*) pomeni fenomen oz. objekt, ki se nam pojavi.
Doživljanje samo po sebi je del nas, ne glede ali je to čustveno ali tiho,
občuteno s katerimkoli od petih čutil ali z mislimi. Dokler obstajamo in dokler
so stvari prisotne tu za nas, pomeni, da *smo* živi, da *doživljamo*. V vsakem
doživljanju je *fenomen*, ki je *prisoten*. Ta prisotnost (ali prepoznavanje) je
zavedanje (*viññāna*); in zavest ali prisotnost sam po sebi ni ničesar, če ni
fenomena. In obratno: fenomen ne more obstajati, če se tega ne zavedamo. Torej,
*nāmarūpa* in *viññāna* sta si med seboj odvisni.

Poleg tega, ima fenomen (*nāmarūpa*) dve značilnosti: *subtilnost* in
*imenovanje*. Subtilnost je *rūpa* ali materija – to so štirje elementi:
*zemlja* ali trdnost, *voda* ali tekočnost, *ogenj* ali dozorelost ter *veter*
ali zračnost. Imenovanje je *nāma* ali ime in pomeni, da je ta fenomen
*prepoznan* s čutenjem (prijetnost, neprijetnost ali nevtralnost (*vedanā*)), z
zaznavanjem (vidnih stvari, vonjev, okusov, zvokov, in telesno občutenih
objektov (*saññā*)) in z intencijo oz. tvorjenjem namena in pomena (npr. da je
ta stvar za pisanje in branje, zatorej je to papir (*saṅkhāra*)).

**Občutki** (*vedanā*) v suttah - ne pomenijo čustva. Ko je Buddha govoril o
občutkih je te opisal le kot prijetnost, neprijetnost ali nevtralnost in ne kot,
na primer, topel, sladek, jezen, zaljubljen, itd. Čustvo je fenomen, ki se ga ne
le čuti, ampak *doživlja* kot fenomen (torej vsebuje tudi zaznavo, intenco (ali
namen), materijo in zavest).

**Zaznava** (*saññā*) pomeni, da razpoznavamo oblike, barve, vonje, zvoke, itd.
Ponekod v tej zbirki se lahko to razume tudi kot »predstavljanje« nečesa, oz.
zaznavanje mentalnih podob.

**Želje** (*taṇhā* ali *chanda*): Ko govorimo o *taṇhi*, je to opisano kot
želje po čutnosti (*kāma*), bivanju (*bhava*) in nebivanju
(*vibhava*). Dokler smo nevedni, so te želje vedno prisotne v našem
doživljanju in zatorej si ne moremo izbirati, kdaj so želje prisotne
in kdaj ne. Te želje so vir eksistenčnega problema, t.j. trpljenja.
Le z razumevanjem Dhamme, ko uvidimo, da te »bolj notranje« želje
povzročajo težave, lahko začenjamo to opuščati.

*Chanda*, ki sem jo prevajal z isto besedo »želje«, po drugi strani
pomeni prav to, kako želje razumemo v našem vsakdanu: ali si želim
te stvari ali ne. Na *chande* imamo seveda več vpliva in jih zato
lahko kontroliramo.

**Uveljavljena obsedenost** (*papañcasaṅkhā*). *Papañca* je beseda, ki jo je
nemogoče pravilno prevesti. Lahko hkrati pomeni »razširjenje« ali »razpršenost«
in »ovira« ali »zapreka«. »Obsedenost« je precej poenostavljen prevod. (Ta izraz
lahko poskušamo prevesti tudi kot »biti zatopljen v nekaj.«)

**Obstoj** ali »bivanje« ali »eksistenca« (*bhava*) je vse, kaj jemljemo kot
nekaj, kar je ustvarjeno, da *je*, da obstaja. Naš odnos do obstoja je
formuliran, zato pravimo, da je to »bivanje« osnovano na nevednem domnevanju, ki
je odvisno od pogledov. S prenehanjem *bhave* ne pomeni, da prisotnost
(*nāmarūpa-viññāna*) izgine. Prisotnost ne potrebuje bitnosti, oz. ne potrebuje
naših pogledov in kontrole.

**Kontakt** (*phassa*) je med subjektom in objektom. Ko ta utvara o dualnosti
izgine, izgine tudi kontakt. Ko sutte govorijo o razumevanju kontakta, to pomeni
razumevanje dualnosti.

**Vplivi** (*āsava*) so čutnost (*kāma*), bivanje (*bhava*), pogledi (*diṭṭhi*)
in nevednost *(avijjā*). To so stvari, ki nas neprestano vodijo v nadaljnjo
nevednost in trpljenje.

**Morala in običaji** (*sīlabbata*) izraz zajema vsa osebna mnenja o morali,
družbeno dogovorjenih običajih in moralnih naukih, ki jih ponujajo religije in
filozofije.

