# Učenje Pasūri

<span class="verseref">1.</span>
<span class="dropcap">»S</span>amo tukaj je čistost« -- tako trdijo.\\
Pravijo, da čistosti ni v drugih ideologijah,\\
da je Dobro le v tem, v kar oni zaupajo --\\
tako so prepričani vsak v svojo resnico.

<span class="verseref">2.</span>
Z željami po prepirih se zapodijo v zborovanja,\\
nasprotniki, drug drugega imajo za bedaka.\\
Navezani na debate razpravljajo med seboj,\\
častihlepni trdijo, da so mojstri.

<span class="verseref">3.</span>
V razpravi sredi zborovanja,\\
želeč pohval, skrbi ga, da bo poražen.\\
In ko je ovržen, je otožen,\\
razburjen zaradi graje, išče šibkosti.

<span class="verseref">4.</span>
Ko sodniki povedo, da je njegov dokaz\\
pomanjkljiv in izpodbit,\\
s slabimi argumenti objokuje in se žalosti;\\
»Premagal me je,« se joče.

<span class="verseref">5.</span>
Taki prepiri nastajajo med misleci,\\
med njimi so le zmagovalci in poraženci.\\
S tem razumevanjem naj se vsak izogiba prerekanjem,\\
saj v njih ni drugega namena, kot gonja za slavo.

<span class="verseref">6.</span>
A če je pohvaljen sredi zborovanja\\
ob razglasitvi svojih argumentov,\\
je pri tem prešeren in samozadovoljen,\\
saj je dosegel svoj namen.

<span class="verseref">7.</span>
Toda vsako samozadovoljstvo je vir lastne škode,\\
saj se prereka z domišljavostjo in zaničevanjem.\\
Ko človek to razume, naj se ne prepira --\\
mojstri pravijo, da v tem zagotovo ni čistosti.

<span class="verseref">8.</span>
Kot junak, nahranjen s kraljevsko hrano,\\
človek kot grom vneto išče si nasprotnika.\\
Pobegni, kjerkoli se pojavi on, junak.\\
Tu ni ničesar zate, kar je vredno boja.

<span class="verseref">9.</span>
Tisti, ki so si prisvojili poglede,\\
prepirajoč trdijo: »Le to je resnica.«\\
A ti jim reci, da zate ni nihče nasprotnik,\\
ne glede na to, do kakšnih prepirov je prišlo.

<span class="verseref">10.</span>
Tisti, ki so prenehali z bojem,\\
ne izpodbijajo pogleda s pogledom.\\
Kaj bi rad pridobil od njih, Pasūra,\\
ko pa si ti ničesar ne lastijo?

<span class="verseref">11.</span>
In sedaj si prišel sem razpravljat\\
pod vplivom notranjega prepričanja.\\
A stopil si v kontakt s prečiščenim človekom\\
in na tak način res ne boš mogel napredovati.

